<!DOCTYPE html>
<html  lang=en>
  <head>
  <meta charset="utf-8">
  <meta name="viewport" content="width=device-width, initial-scale=1.0, user-scalable=no">
  
    
    <link rel="shortcut icon" href="/images/favicon.ico ">
    
    
    <link rel="icon" type="image/png" href="/images/favicon-android.png " sizes="192x192">
    
    
    <link rel="apple-touch-icon" href="/images/favicon-apple.png " sizes="180x180">
    
  
  <!-- title -->
  <title>LZP 出师表 </title>
  <!-- styles -->
  <!-- styles -->

<link rel="stylesheet" href="/styles/global.css">

  <!-- rss -->
  
<!-- hexo injector head_end start -->
<link rel="stylesheet" href="https://cdn.jsdelivr.net/npm/katex@0.12.0/dist/katex.min.css">

<link rel="stylesheet" href="https://cdn.jsdelivr.net/npm/hexo-math@4.0.0/dist/style.css">
<!-- hexo injector head_end end --><meta name="generator" content="Hexo 7.3.0"></head>
  <body>
    <header id="header">
  
  <nav class="menu menu--right">
  
    <a class="menu__item" href="/">主页</a>
    <a class="menu__item" href="/archives/">归档</a>
    <a class="menu__item" href="/categories/">专题</a>
    <a class="menu__item" href="/tags/">标签</a>
    <!-- <a class="menu__item" href="/">作品</a> -->
    <!-- <a class="menu__item" href="/about/">关于</a> -->
  </nav>
</header>
    <main>
      <article class="post" itemscope itemtype="http://schema.org/BlogPosting">
  <header class="post__header">
  <h1 class="post__title">出师表</h1>
  
  
  <div class="post__meta">
    
<time class="post__date" datetime="2025-05-06T14:02:45.000Z" itemprop="datePublished">
  
  <i class="blogfont">&#xedff;</i>
  
  2025-05-06 22:02:45
</time>

    

    

    <div id="/2025/05/06/%E5%87%BA%E5%B8%88%E8%A1%A8/" class="leancloud_visitors post__stat" data-flag-title="出师表">
  <i class="blogfont">&#xe672;</i>
  <span class="leancloud-visitors-count">loading...</span>
</div>
  </div>
</header>
  <aside class="post__aside">
  <div class="post__actions">
    <a id="backTop" class="post__top" href="javascript:">
      <i class="blogfont">&#xe6b1;</i><!-- Top -->
    </a>
    <a id="share" class="post__share" href="javascript:">
      <i class="blogfont">&#xe6c1;</i>
    </a>
  </div>
  
</aside>
  <div class="post__content" itemprop="articleBody">
    <p>先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。</p>
<hr>
<p>　　宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。</p>
<hr>
<p>　　侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。</p>
<hr>
<p>　　将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。</p>
<hr>
<p>　　亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。</p>
<hr>
<p>　　臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。</p>
<hr>
<p>　　先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。</p>
<hr>
<p>　　愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。今当远离，临表涕零，不知所言。</p>

  </div>
  
</article>
    </main>
    <footer id="footer">
  Copyright &copy;
  2025
  ZLiu
  
  
    <a class="social-links" target="_blank" rel="noopener" href="https://github.com/yakaahson"><i class="blogfont">&#xe6b7; </i></a>
  
  
</footer>
    <!-- scripts -->

<script src="/scripts/main.js"></script>

  </body>
</html>